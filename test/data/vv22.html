<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv22">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Cittalatāvagga</i></a></p>
<h1><a><i>5. Bhadditthivimānavatthu</i></a></h1>
</div>
<blockquote class="gatha">
<p><a data-ref="sc1, vns204, ms19Vv_231, msdiv206"><i>“Nīlā pītā ca kāḷā ca,</i></a><br>
<a data-var="mañjiṭṭhā → mañjeṭṭhā (bj, pts-vp-pli1-2); mañjaṭṭhā (pts-vp-pli-a)"><i>mañjiṭṭhā atha lohitā;</i></a><br>
<a><i>Uccāvacānaṃ vaṇṇānaṃ,</i></a><br>
<a><i>kiñjakkhaparivāritā.</i></a></p>
<p><a data-ref="sc2, vns205, ms19Vv_232, msdiv207"><i>Mandāravānaṃ pupphānaṃ,</i></a><br>
<a><i>mālaṃ dhāresi muddhani;</i></a><br>
<a><i>Nayime aññesu kāyesu,</i></a><br>
<a><i>rukkhā santi sumedhase.</i></a></p>
<p><a data-ref="sc3, vns206, pts-vp-pli2ed27, ms19Vv_233, msdiv208"><i>Kena kāyaṃ upapannā,</i></a><br>
<a><i>tāvatiṃsaṃ yasassinī;</i></a><br>
<a><i>Devate pucchitācikkha,</i></a><br>
<a><i>kissa kammassidaṃ phalan”ti.</i></a></p>
<p><a data-var="Bhadditthikāti → bhadditthīti (bj)" data-ref="sc4, vns207, ms19Vv_234, msdiv209"><i>“Bhadditthikāti maṃ aññaṃsu,</i></a><br>
<a><i>Kimilāyaṃ upāsikā;</i></a><br>
<a><i>Saddhā sīlena sampannā,</i></a><br>
<a><i>Saṃvibhāgaratā sadā.</i></a></p>
<p><a data-ref="sc5, vns208, ms19Vv_235, msdiv210"><i>Acchādanañca bhattañca,</i></a><br>
<a><i>senāsanaṃ padīpiyaṃ;</i></a><br>
<a><i>Adāsiṃ ujubhūtesu,</i></a><br>
<a><i>vippasannena cetasā.</i></a></p>
<p><a data-ref="sc6, vns209, ms19Vv_236, msdiv211"><i>Cātuddasiṃ pañcadasiṃ,</i></a><br>
<a><i>yā ca pakkhassa aṭṭhamī;</i></a><br>
<a><i>Pāṭihāriyapakkhañca,</i></a><br>
<a><i>aṭṭhaṅgasusamāgataṃ.</i></a></p>
<p><a data-ref="sc7, vns210, ms19Vv_237, msdiv212"><i>Uposathaṃ upavasissaṃ,</i></a><br>
<a><i>sadā sīlesu saṃvutā;</i></a><br>
<a><i>Saññamā saṃvibhāgā ca,</i></a><br>
<a><i>vimānaṃ āvasāmahaṃ.</i></a></p>
<p><a data-ref="sc8, vns211, ms19Vv_238, msdiv213"><i>Pāṇātipātā viratā,</i></a><br>
<a><i>musāvādā ca saññatā;</i></a><br>
<a><i>Theyyā ca aticārā ca,</i></a><br>
<a><i>majjapānā ca ārakā.</i></a></p>
<p><a data-ref="sc9, vns212, ms19Vv_239, msdiv214"><i>Pañcasikkhāpade ratā,</i></a><br>
<a><i>Ariyasaccāna kovidā;</i></a><br>
<a><i>Upāsikā cakkhumato,</i></a><br>
<a data-var="Appamādavihārinī → … vihāriṇī (bj)"><i>Appamādavihārinī;</i></a><br>
<a data-var="Katāvāsā … nandanaṃ: etthantare pāṭho sī potthake natthi | Katāvāsā katakusalā → katāvakāsā katakusalā (sya1ed, sya2ed, mr); katāvakānā katakusalā (pts-vp-pli1-2)"><i>Katāvāsā katakusalā tato cutā,</i></a><br>
<a><i>Sayaṃpabhā anuvicarāmi nandanaṃ.</i></a></p>
<p><a data-var="cāhaṃ → cahaṃ (bj, pts-vp-pli1-2)" data-ref="sc10, vns213, ms19Vv_240, msdiv215"><i>Bhikkhū cāhaṃ paramahitānukampake,</i></a><br>
<a><i>Abhojayiṃ tapassiyugaṃ mahāmuniṃ;</i></a><br>
<a data-var="Katāvāsā katakusalā → katāvakāsā katakusalā (sya1ed, sya2ed, pts-vp-pli1-2, mr)"><i>Katāvāsā katakusalā tato cutā,</i></a><br>
<a><i>Sayaṃpabhā anuvicarāmi nandanaṃ.</i></a></p>
<p><a data-ref="sc11, vns214, ms19Vv_241, msdiv216"><i>Aṭṭhaṅgikaṃ aparimitaṃ sukhāvahaṃ,</i></a><br>
<a><i>Uposathaṃ satatamupāvasiṃ ahaṃ;</i></a><br>
<a data-var="Katāvāsā katakusalā → katāvakāsā katakusalā (sya1ed, sya2ed, pts-vp-pli1-2, mr)"><i>Katāvāsā katakusalā tato cutā,</i></a><br>
<a><i>Sayaṃpabhā anuvicarāmi nandanan”ti.</i></a></p>
</blockquote>
<p class="endsutta"><a data-var="Bhadditthivimānaṃ → bhadditthikāvimānaṃ (sya1ed, sya2ed)" data-ref="sc12, ms19Vv_242"><i>Bhadditthivimānaṃ pañcamaṃ.</i></a></p>
</article>
</section>
</div>
</body>
</html>
