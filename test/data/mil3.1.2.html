<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.1.2">
<article>
<div class="hgroup">
<p class="division"><a><i>Milindapañha</i></a></p>
<p><a><i>Mahāvagga</i></a></p>
<h1><a><i>2. Vassagaṇanapañha</i></a></h1>
</div>
<p><a data-ref="sc1, ms28Mi_102, msdiv25"><i>“Kativassosi tvaṃ, bhante nāgasenā”ti?</i></a> <a><i>“Sattavassohaṃ, mahārājā”ti.</i></a> <a><i>“Ke te, bhante, satta, tvaṃ vā satta, gaṇanā vā sattā”ti?</i></a></p>
<p><a data-ref="sc2, ms28Mi_103"><i>Tena kho pana samayena milindassa rañño sabbābharaṇapaṭimaṇḍitassa alaṅkatapaṭiyattassa pathaviyaṃ chāyā dissati, udakamaṇike ca chāyā dissati.</i></a> <a><i>Atha kho āyasmā nāgaseno milindaṃ rājānaṃ etadavoca—</i></a> <a><i>“ayaṃ te, mahārāja, chāyā pathaviyaṃ udakamaṇike ca dissati, kiṃ pana, mahārāja, tvaṃ vā rājā, chāyā vā rājā”ti?</i></a> <a><i>“Ahaṃ, bhante nāgasena, rājā, nāyaṃ chāyā rājā, maṃ pana nissāya chāyā pavattatī”ti.</i></a> <a><i>“Evameva kho, mahārāja, vassānaṃ gaṇanā satta, na panāhaṃ satta, maṃ pana nissāya satta pavattati, chāyūpamaṃ, mahārājā”ti.</i></a> <a><i>“Acchariyaṃ, bhante nāgasena, abbhutaṃ, bhante nāgasena, aticitrāni pañhapaṭibhānāni visajjitānī”ti.</i></a></p>
<p class="endsutta"><a data-var="Vassagaṇanapañho → vassapañho (maku)" data-ref="sc13, ms28Mi_104"><i>Vassagaṇanapañho dutiyo.</i></a></p>
</article>
</section>
</div>
</body>
</html>
