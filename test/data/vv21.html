<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="vv21">
<article>
<div class="hgroup">
<p class="division"><a><i>Vimānavatthu</i></a></p>
<p><a><i>Itthivimāna</i></a></p>
<p><a><i>Cittalatāvagga</i></a></p>
<h1><a><i>4. Caṇḍālivimānavatthu</i></a></h1>
</div>
<blockquote class="gatha">
<p><a data-ref="sc1, vns193, ms19Vv_219, msdiv195"><i>“Caṇḍāli vanda pādāni,</i></a><br>
<a><i>gotamassa yasassino;</i></a><br>
<a data-var="Tameva → taveva (bj)"><i>Tameva anukampāya,</i></a><br>
<a data-var="isisattamo → isisuttamo (si)"><i>aṭṭhāsi isisattamo.</i></a></p>
<p><a data-ref="sc2, vns194, ms19Vv_220, msdiv196"><i>Abhippasādehi manaṃ,</i></a><br>
<a data-var="tādini → tādinī (bj); tādine (sya1ed, sya2ed, mr)"><i>arahantamhi tādini;</i></a><br>
<a><i>Khippaṃ pañjalikā vanda,</i></a><br>
<a><i>parittaṃ tava jīvitan”ti.</i></a></p>
<p><a data-ref="sc3, vns195, ms19Vv_221, msdiv197"><i>Coditā bhāvitattena,</i></a><br>
<a><i>sarīrantimadhārinā;</i></a><br>
<a><i>Caṇḍālī vandi pādāni,</i></a><br>
<a><i>gotamassa yasassino.</i></a></p>
<p><a data-ref="sc4, vns196, ms19Vv_222, msdiv198"><i>Tamenaṃ avadhī gāvī,</i></a><br>
<a><i>caṇḍāliṃ pañjaliṃ ṭhitaṃ;</i></a><br>
<a><i>Namassamānaṃ sambuddhaṃ,</i></a><br>
<a><i>andhakāre pabhaṅkaranti.</i></a></p>
<p><a data-ref="sc5, vns197, ms19Vv_223, msdiv199"><i>“Khīṇāsavaṃ vigatarajaṃ anejaṃ,</i></a><br>
<a><i>Ekaṃ araññamhi raho nisinnaṃ;</i></a><br>
<a><i>Deviddhipattā upasaṅkamitvā,</i></a><br>
<a><i>Vandāmi taṃ vīra mahānubhāvan”ti.</i></a></p>
<p><a data-ref="sc6, vns198, ms19Vv_224, msdiv200"><i>“Suvaṇṇavaṇṇā jalitā mahāyasā,</i></a><br>
<a><i>Vimānamoruyha anekacittā;</i></a><br>
<a data-var="accharāsaṅgaṇena → accharānaṃ gaṇena (bj)"><i>Parivāritā accharāsaṅgaṇena,</i></a><br>
<a><i>Kā tvaṃ subhe devate vandase maman”ti.</i></a></p>
<p><a data-ref="sc7, vns199, pts-vp-pli2ed26, ms19Vv_225, msdiv201"><i>“Ahaṃ bhaddante caṇḍālī,</i></a><br>
<a data-var="vīrena → therena (pts-vp-pli1-2, mr)"><i>tayā vīrena pesitā;</i></a><br>
<a><i>Vandiṃ arahato pāde,</i></a><br>
<a><i>gotamassa yasassino.</i></a></p>
<p><a data-var="vanditvā → vanditva (bj, pts-vp-pli1-2)" data-ref="sc8, vns200, ms19Vv_226, msdiv202"><i>Sāhaṃ vanditvā pādāni,</i></a><br>
<a><i>cutā caṇḍālayoniyā;</i></a><br>
<a><i>Vimānaṃ sabbato bhaddaṃ,</i></a><br>
<a><i>upapannamhi nandane.</i></a></p>
<p><a data-ref="sc9, vns201, ms19Vv_227, msdiv203"><i>Accharānaṃ satasahassaṃ,</i></a><br>
<a data-var="purakkhatvāna → purakkhitvā maṃ (sya1ed, sya2ed, mr)"><i>purakkhatvāna tiṭṭhati;</i></a><br>
<a><i>Tāsāhaṃ pavarā seṭṭhā,</i></a><br>
<a><i>vaṇṇena yasasāyunā.</i></a></p>
<p><a data-ref="sc10, vns202, ms19Vv_228, msdiv204"><i>Pahūtakatakalyāṇā,</i></a><br>
<a data-var="paṭissatā → patissatā (bj, sya1ed, sya2ed, pts-vp-pli1-2)"><i>Sampajānā paṭissatā;</i></a><br>
<a><i>Muniṃ kāruṇikaṃ loke,</i></a><br>
<a><i>Taṃ bhante vanditumāgatā”ti.</i></a></p>
<p><a data-ref="sc11, vns203, ms19Vv_229, msdiv205"><i>Idaṃ vatvāna caṇḍālī,</i></a><br>
<a><i>kataññū katavedinī;</i></a><br>
<a><i>Vanditvā arahato pāde,</i></a><br>
<a data-var="tatthevantaradhāyathāti → tatthevantaradhāyatīti (sya1ed, sya2ed, mr)"><i>tatthevantaradhāyathāti.</i></a></p>
</blockquote>
<p class="endsutta"><a data-ref="sc12, ms19Vv_230"><i>Caṇḍālivimānaṃ catutthaṃ.</i></a></p>
</article>
</section>
</div>
</body>
</html>
