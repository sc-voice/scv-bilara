<!DOCTYPE html>
<html>
<head>
<meta charset="UTF-8">
<meta name="author" content="Mahāsaṅgīti Tipiṭaka Buddhavasse 2500">
<title></title>
<link rel="stylesheet" type="text/css" href="../../../theme.css">
</head>
<body>
<div id="text" lang="pli">
<section class="sutta" id="mil3.1.10">
<article>
<div class="hgroup">
<p class="division"><a><i>Milindapañha</i></a></p>
<p><a><i>Mahāvagga</i></a></p>
<h1><a><i>10. Sampasādanalakkhaṇasaddhāpañha</i></a></h1>
</div>
<p><a data-ref="sc1, pts-vp-pli35, ms28Mi_142, msdiv33"><i>Rājā āha—</i></a> <a><i>“bhante nāgasena, kiṃlakkhaṇā saddhā”ti?</i></a> <a><i>“Sampasādanalakkhaṇā ca, mahārāja, saddhā, sampakkhandanalakkhaṇā cā”ti.</i></a> <a><i>“Kathaṃ, bhante, sampasādanalakkhaṇā saddhā”ti?</i></a> <a><i>“Saddhā kho, mahārāja, uppajjamānā nīvaraṇe vikkhambheti, vinīvaraṇaṃ cittaṃ hoti acchaṃ vippasannaṃ anāvilaṃ.</i></a> <a><i>Evaṃ kho, mahārāja, sampasādanalakkhaṇā saddhā”ti.</i></a></p>
<p><a data-ref="sc2, ms28Mi_143"><i>“Opammaṃ karohī”ti.</i></a> <a><i>“Yathā, mahārāja, rājā cakkavattī caturaṅginiyā senāya saddhiṃ addhānamaggappaṭipanno parittaṃ udakaṃ tareyya, taṃ udakaṃ hatthīhi ca assehi ca rathehi ca pattīhi ca khubhitaṃ bhaveyya āvilaṃ luḷitaṃ kalalībhūtaṃ.</i></a> <a><i>Uttiṇṇo ca rājā cakkavattī manusse āṇāpeyya ‘pānīyaṃ, bhaṇe, āharatha, pivissāmī’ti, rañño ca udakappasādako maṇi bhaveyya.</i></a> <a><i>‘Evaṃ, devā’ti kho te manussā rañño cakkavattissa paṭissutvā taṃ udakappasādakaṃ maṇiṃ udake pakkhipeyyuṃ, tasmiṃ udake pakkhittamatte saṅkhasevālapaṇakaṃ vigaccheyya, kaddamo ca sannisīdeyya, acchaṃ bhaveyya udakaṃ vippasannaṃ anāvilaṃ.</i></a> <a><i>Tato rañño cakkavattissa pānīyaṃ upanāmeyyuṃ ‘pivatu, deva, pānīyan’ti.</i></a></p>
<p><a data-ref="sc3, ms28Mi_144"><i>Yathā, mahārāja, udakaṃ, evaṃ cittaṃ daṭṭhabbaṃ, yathā te manussā, evaṃ yogāvacaro daṭṭhabbo, yathā saṅkhasevālapaṇakaṃ kaddamo ca, evaṃ kilesā daṭṭhabbā.</i></a> <a><i>Yathā udakappasādako maṇi, evaṃ saddhā daṭṭhabbā, yathā udakappasādake maṇimhi udake pakkhittamatte saṅkhasevālapaṇakaṃ vigaccheyya, kaddamo ca sannisīdeyya, acchaṃ bhaveyya udakaṃ vippasannaṃ anāvilaṃ;</i></a> <a><i>evameva kho, mahārāja, saddhā uppajjamānā nīvaraṇe vikkhambheti, vinīvaraṇaṃ cittaṃ hoti acchaṃ vippasannaṃ anāvilaṃ.</i></a> <a><i>Evaṃ kho, mahārāja, sampasādanalakkhaṇā saddhā”ti.</i></a></p>
<p><a data-var="ayaṃ pāṭho maku potthake" data-ref="sc4, ms28Mi_145"><i>“Kallosi, bhante nāgasenā”ti.</i></a></p>
<p class="endsutta"><a data-var="ayaṃ pāṭho maku potthake" data-ref="sc5, ms28Mi_146"><i>Sampasādanalakkhaṇasaddhāpañho dasamo.</i></a></p>
</article>
</section>
</div>
</body>
</html>
